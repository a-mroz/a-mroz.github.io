---
layout: post
title: "Podsumowanie tygodnia: 11-17 stycznia 2021"
date: 2021-01-18 20:52:00 +0100
tags: [podsumowanie tygodnia, 2021]
---

Żeby ten rok nie skończył się tak, jak poprzedni, gdzie w okolicach Sylwestra zastanawiałem się „kiedy i gdzie ten rok uciekł?!". W tym roku postanowiłem robić cotygodniowe i comiesięczne podsumowania. O tym co się zmieniło w różnych obszarach mojego życia, jak mi idzie z osiąganiem celów i budowaniem nawyków.

Co prawda, blog miał być programistyczny, ale to jest jednak mój blog, więc dlaczego by nie? No i będzie też o rzeczach programistycznych.

# Rozwój

W tym tygodniu kontynuacja [skracacza linków](https://github.com/a-mroz/link-shortener), chociaż niewiele było rzeczy związanych z AWS i serverless. Przede wszystkim pisanie testów i odświeżenie frameworka testowego [jest](https://jestjs.io/). Poza interfejsem graficznym nie zostało za wiele do zrobienia, a ponieważ frontendowe rzeczy są dość daleko na mojej liście TODO, to projekt raczej uznam za skończony/tymczasowo zawieszony i zabiorę się za coś innego.

Dzięki temu projekcikowi mój [Github](https://github.com/a-mroz) jest coraz bardziej zielony, chociaż znów pominąłem jeden dzień - piątkowy wieczór nie sprzyjał siedzeniu przy komputerze...

Na bloga nie wpadło nic nowego, poza obecnym wpisem. Mam trochę tematów, o których chcę napisać, gorzej z czasem.

Kontynuacji przygotowań do certyfikacji AWS ciąg dalszy. Korzystam z kursów od Linux Academy. W tym tygodniu tematami były Route53, S3, Cloudfront i EFS. W sporej części powtórka, bo temat znam z wcześniejszego kursu, ale było też trochę rzeczy, których wcześniej nie wiedziałem.

# Sport

W tym tygodniu niestety tylko trzy treningi. Zrobiło się za zimno na bieganie (temperatury rzędu -15 stopni), trzeba oszczędzać stawy.

Waga drgnęła odrobinę w dół, ale do powrotu do formy jeszcze daleko.

# Książki

[„Przyjaciel Człowieka"](https://www.goodreads.com/book/show/49018411-przyjaciel-cz-owieka) i [„Atomowe nawyki. Drobne zmiany, niezwykłe efekty"](https://www.goodreads.com/book/show/48649811-atomowe-nawyki-drobne-zmiany-niezwyk-e-efekty) skończone.

„Atomowe nawyki" to świetna lektura, James Clear zrobił kawał dobrej roboty. Mogę polecić także [stronę autora](https://jamesclear.com/articles), na której jest dużo artykułów o nawykach i materiałów uzupełniających do książki. Uwielbiam też newsletter - bardzo inspirujący i chyba najlepszy, na jaki byłem kiedykolwiek zapisany.

„Przyjaciela Człowieka" czytało się całkiem miło, ale nie wszystkie opowiadania mi „leżały". W opowiadaniach Pilipiuka najbardziej lubię wątki historyczne i opowiadanie w konwencji SF trochę mi się „gryzło" (a było to w zasadzie 1/4 książki).

Zabrałem się (w końcu!) za [„Finansową Fortecę"](https://www.goodreads.com/book/show/55289532-finansowa-forteca) Marcina Iwucia. W końcu, bo książkę kupiłem jeszcze w przedsprzedaży - [bloga](https://marciniwuc.com/) autora śledzę od dłuższego czasu, wyniosłem z niego dużo wiedzy i wierzyłem, że książka będzie dobra. Jestem dopiero na początku lektury i dużo czasu minie, zanim ją skończę (ta „cegła" ma ponad 800 stron!), ale na razie uważam, że jest dobrze. Na ten moment nie znalazłem dla siebie dużo nowości, ale ja tematem interesuję się od jakiegoś czasu, a książka jest również dla ludzi, którzy startują od zera.

Jestem także w połowie komiksu [Fins de siecle: Falangi czarnego porządku. Polowanie](https://www.goodreads.com/book/show/23484593-fins-de-siecle). Tom kupiłem jakiś czas temu, kiedy postanowiłem sprawdzić, czy komiks to coś dla mnie. Okazało się, że jednak nie, komiksy niespecjalnie do mnie przemawiają. Chociaż muszę przyznać, że ten jest bardzo dobry.

Przypominam, że jeśli ktoś ma konto w portalu Goodreads, to tutaj można sprawdzić mój [„Reading Challenge"](https://www.goodreads.com/user_challenges/25743441), w którym średnio zwracam uwagę na liczby, ale takie podsumowanie roku to jednak niezła sprawa.

# Podróże

W tym tygodniu niewiele, jeśli chodzi o podróże. Jedynie weekendowy wyjazd na wieś, spacer po lesie i jazda na sankach i innych sprzętach.

# Podsumowanie

Tydzień trochę mniej produktywny, niżbym chciał. No ale powoli, drobnymi krokami do przodu. Taki kaizen, czy też inne atomowe nawyki. Jak zwał, tak zwał. Ważne, żeby nie stać w miejscu.
