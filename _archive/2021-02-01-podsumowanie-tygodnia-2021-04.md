---
layout: post
title: "Podsumowanie tygodnia: 25-31 stycznia 2021"
date: 2021-02-01 20:52:00 +0100
tags: [podsumowanie tygodnia, 2021]
---

Żeby ten rok nie skończył się tak, jak poprzedni, gdzie w okolicach Sylwestra zastanawiałem się „kiedy i gdzie ten rok uciekł?!". W tym roku postanowiłem robić cotygodniowe i comiesięczne podsumowania. O tym co się zmieniło w różnych obszarach mojego życia, jak mi idzie z osiąganiem celów i budowaniem nawyków.

Co prawda, blog miał być programistyczny, ale to jest jednak mój blog, więc dlaczego by nie? No i będzie też o rzeczach programistycznych.

# Rozwój

W poprzednim tygodniu odrobina zabawy z Micronautem i [mikroserwisami](https://github.com/a-mroz/microservices-example), chociaż czasu i mocy nie starczyło na wiele. Głównie wypróbowanie `@Retryable` i trochę konfiguracji `OpenAPI`.

Mimo tego, że w minionym tygodniu było mniej aktywnie, to pasek na [Githubie](https://github.com/a-mroz) dalej się zieleni.

Zacząłem też przygotowywać wpis na bloga o frameworku Serverless. Niestety ciągle nie jest skończony, trochę zabrakło czasu i mocy sprawczej.

Dalej przygotowuję się do certyfikacji AWS, chociaż w tym ubiegłym tygodniu trochę mniej intensywnie. Przede wszystkim ze względu na to, że wygasła moja subskrypcja na Linux Academy i prawdopodobnie jeszcze chwilę zajmie, zanim zostanie przedłużona. Za to wróciłem do powtórek swoich fiszek z Anki. Podczas nauki na bieżąco robię fiszki, ale od dłuższego czasu nie miałem czasu na powtórki, a nowe karty ciągle dochodziły... W minionym tygodniu nadrobiłem wszystkie zaległości i zacząłem dokładać nowe karty do nauki.

# Sport

W minionym tygodniu trochę lepiej jeśli chodzi o sport i treningi. Cztery treningi siłowe i zimowe wejście na Ślężę.

Było też wyjście na sanki. Bardzo rekreacyjnie, więc niekoniecznie zaliczyłbym to jako trening, ale zawsze to jakaś aktywność fizyczna.

Waga w dół, ale niestety tylko odrobinę. Przypuszczam, że w tym tygodniu będzie podobnie - prawdopodobnie będzie mniej treningów i będzie ciężko z utrzymaniem diety.

# Książki

W poprzednim tygodniu było mniej czasu na czytanie, tak więc [„Finansowa Forteca"](https://www.goodreads.com/book/show/55289532-finansowa-forteca) i [Wino. Kurs wiedzy](https://www.goodreads.com/book/show/24992423-wino-kurs-wiedzy) dalej w trakcie.

Przypominam, że jeśli ktoś ma konto w portalu Goodreads, to tutaj można sprawdzić mój [„Reading Challenge"](https://www.goodreads.com/user_challenges/25743441), w którym średnio zwracam uwagę na liczby, ale takie podsumowanie roku to jednak niezła sprawa.

# Podróże

W sobotę wyjazd na Ślężę, o którym pisałem odrobinę wyżej. To było chyba już moje czwarte wejście na tę górę, za to debiut zimą. I pierwszy raz od strony Wieżycy. Na szczycie była spora mgła, więc z panoramy nici. Było natomiast sporo śniegu i ładne widoki po drodze. Ogółem udany wyjazd.

Niestety pod koniec trasy moje kolano znów dało o sobie znać. Muszę wrócić do codziennego rolowania i rozciągania się, a jeśli to nie pomoże, to czeka mnie wizyta u fizjoterapeuty.

Poza Ślężą niedzielny wyjazd na wieś i jazda na sankach. Podobnie jak dwa tygodnie temu.

# Podsumowanie

Nie jestem specjalnie zadowolony z tego jak minął ubiegły tydzień, przynajmniej pod kątem rozwoju. Trochę zwolniłem, ale liczę na rychły powrót na wyższe obroty (chociaż ten tydzień może nie sprzyjać...).

Za to na spory plus duża liczba treningów i wejście na Ślężę.
