---
layout: post
title: "Podsumowanie tygodnia: 1-10 stycznia 2021"
date: 2021-01-11 18:47:00 +0100
tags: [podsumowanie tygodnia, 2021]
---

Żeby ten rok nie skończył się tak, jak poprzedni, gdzie w okolicach Sylwestra zastanawiałem się „kiedy i gdzie ten rok uciekł?!". W tym roku postanowiłem robić cotygodniowe i comiesięczne podsumowania. O tym co się zmieniło w różnych obszarach mojego życia, jak mi idzie z osiąganiem celów i budowaniem nawyków.

Co prawda, blog miał być programistyczny, ale to jest jednak mój blog, więc dlaczego by nie? No i będzie też o rzeczach programistycznych.

Ten „tydzień" jest nieco dłuższy. Rok zaczął się od piątku, a że głupio było robić osobne podsumowanie z trzech dni (można to nazwać tygodniem 0 ;) ), to postanowiłem je przyłączyć do minionego tygodnia.

# Rozwój

Kontynuuję rozpoczęty pod koniec 2020 projekcik [skracacza linków](https://github.com/a-mroz/link-shortener) przy wykorzystaniu technologii serverless w AWS. Podciągnąłem się z praktycznym wykorzystaniem Lambd, API Gateway, DynamoDB i frameworka [Servlerless](https://www.serverless.com/). Ale jeszcze sporo ciekawych rzeczy do nauczenia się w tym temacie przede mną. Poza tematami związanymi z AWS ciekawą sprawą jest jak taki link wygenerować i zakodować (kodowanie [Base62](https://en.wikipedia.org/wiki/Base62) lub Base58), I jak można zaprojektować taki system, żeby działał w dużej skali.

Na blogu pojawił się jeden wpis, nie licząc obecnego (który i tak się trochę przesunął). To i tak spory sukces, bo jednak przez jakieś pół roku blog leżał odłogiem.

Po zakończeniu [przygody z Advent of Code]({% post_url 2021-01-05-advent-of-code-2020 %}) wróciłem także do przygotowań do certyfikacji AWS Certified Solutions Architect Associate z kursem od Linux Academy.

Od początku grudnia 2020 staram się robić przynajmniej jeden commit dziennie na [Githubie](https://github.com/a-mroz). Do tej pory nie udało się tego osiągnąć jedynie w dni, w które nie było mnie w domu - drugi dzień Świąt i wyjazd w góry (10.01). Całkiem niezła passa.

Zrobiłem też w końcu test Gallupa. Wygląda na to, że moje główne talenty to:

1. Deliberative
2. Learner
3. Input
4. Intellection
5. Harmony
6. Analytical
7. Responsibility
8. Restorative
9. Discipline
10. Significance

Po przejrzeniu opisów stwierdziłem, że to by się nawet zgadzało. Jeden z celów na ten rok, to praca nad tymi talentami, ale w tym tygodniu niewiele poświęciłem na to czasu.

# Sport

Niestety przez pandemię siłownie są nieczynne i nie mam jak zrobić pomiarów na Tanicie. A pomiary by się przydały, bo po okresie budowania siły (pobiłem chyba wszystkie swoje rekordy siłowe) i okresie świątecznym rozpocząłem redukcję. Na razie waga stoi raczej w miejscu, ale wszystko w swoim czasie.

Miałem łącznie 7 dni treningowych i 9 aktywności fizycznych (wliczam sanki, o których piszę niżej, bo nielicho się umordowałem, raz za razem wchodząc pod górkę). W „tygodniu 0" były dwa treningi. A w tygodniu 1 dwa treningi siłowe, dwa treningi kalisteniczne na siłowni na świeżym powietrzu i dwa razy przebiegnięcie 5 km. No I rzeczone sanki.

Bieganie łączę z treningiem kalistenicznym. Najpierw kawałek podbiegu na siłownię, tam trening, a potem bieg. To było pierwsze bieganie od bardzo dawna, więc i czas słaby i kondycja nie ta. Za pierwszym razem miałem epizody, na szczęście krótkie (ok. 10-20 metrów), że szedłem, zamiast biec. Ale za drugim razem udało się przebiec bez zatrzymywania. Można powiedzieć, że z treningu na trening jest coraz lepiej. Pobiegamy jeszcze trochę i będzie dobrze.

Tutaj niezastąpioną sprawą jest partner treningowy - sam chyba bym się nie zmusił do biegania i ćwiczenia na świeżym powietrzy zimą.

# Książki

Kontynuuję plan codziennego czytania, który zazwyczaj udaje się zrealizować (może poza dniami wyjazdowymi).

W tym tygodniu skończyłem dwie książki beletrystyczne. Pierwsza, [„Żeglarz"](https://www.goodreads.com/book/show/56340202-eglarz) Nicholasa Monsarrata, zaczęta jeszcze w ubiegłym roku. Tej książki nie było nawet na Goodreads, musiałem sam ją dodać. Druga to [„Ocean na końcu drogi"](https://www.goodreads.com/book/show/41091446-ocean-na-ko-cu-drogi) Gaimana. Ta już przeczytana w całości w 2021.

Jeśli ktoś ma konto w portalu Goodreads, to tutaj można sprawdzić mój [„Reading Challenge"](https://www.goodreads.com/user_challenges/25743441), w którym niespecjalnie zwracam uwagę na liczby, ale takie podsumowanie roku to jednak fajna sprawa.

Poza tym czytam [„Atomowe nawyki. Drobne zmiany, niezwykłe efekty"](https://www.goodreads.com/book/show/48649811-atomowe-nawyki-drobne-zmiany-niezwyk-e-efekty) Jamesa Cleara, zaczęte jeszcze w grudniu. I, z beletrystyki, [„Przyjaciel Człowieka"](https://www.goodreads.com/book/show/49018411-przyjaciel-cz-owieka) Andrzeja Pilipiuka (obie już prawie skończone).

# Podróże

W górach zima i śnieg. Udało się pojechać do znajomych, w okolice Lądka-Zdroju. Było doborowe towarzystwo, dużo wchodzenia pod górkę, jazda na sankach i innych sprzętach. A nawet ognisko. Chyba moje pierwsze ognisko w zimie. Do tego pyszne jadło i napitki. Świetny relaks, bateryjki podładowane na następny tydzień.

# Podsumowanie

Niezły tydzień, dość produktywnie jak na poświąteczny rozruch. Zobaczymy, jak będzie szło z tymi podsumowaniami, może w przyszłych dojdzie jeszcze trochę kategorii.
