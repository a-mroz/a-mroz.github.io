---
layout: post
title: "Podsumowanie miesiąca: Styczeń 2021"
date: 2021-02-05 18:10:00 +0100
tags: [podsumowanie miesiąca, 2021]
---

Żeby ten rok nie skończył się tak, jak poprzedni, gdzie w okolicach Sylwestra zastanawiałem się „kiedy i gdzie ten rok uciekł?!". W tym roku postanowiłem robić cotygodniowe i comiesięczne podsumowania. O tym co się zmieniło w różnych obszarach mojego życia, jak mi idzie z osiąganiem celów i budowaniem nawyków.

Co prawda, blog miał być programistyczny, ale to jest jednak mój blog, więc dlaczego by nie? No i będzie też o rzeczach programistycznych.

# Rozwój

W styczniu sporo nauki AWSa i przygotowań do certyfikacji. Niestety, to musi chwilę zaczekać, bo skończył mi się dostęp do Linux Academy i muszę poczekać na odświeżenie. Za to udało mi się wrócić do powtórek z Anki, co mnie cieszy, bo miałem spore wyrzuty sumienia, że to zaniedbałem.

Oprócz teoretycznej nauki AWSa trochę praktyki z technologiami serverless (Lambda, DynamoDB, API Gateway, Serverless framework itp.) przy drobnym projekcie skracacza linków.

Na blogu, poza podsumowaniami tygodni, niewiele. Jeden zaczęty post o frameworku Serverless, który mam nadzieję niedługo skończyć.

Poza tym trochę nauki (i zabawy!) z Micronautem i technologiami powiązanymi z mikroserwisami. Do kontynuacji w lutym.

# Sport

Tutaj nie jest źle. Moje Suunto pokazuje mi 19 aktywności i 17 dni treningowych. To częściej niż trening co drugi dzień. A nie ma tam trzech wyjść na sanki, wśród których przynajmniej jedno mógłbym spokojnie zaliczyć jako trening.

Wśród tych 19 aktywności był jeden trekking (na Ślężę), 16 treningów siłowych lub kalistenicznych i dwa treningi biegowe.

Liczyłem na to, że uda się wrócić do w miarę regularnego biegania, ale trochę przeszkodziła w tym pogoda, a trochę lenistwo i brak czasu. Nad tym trzeba będzie popracować.

Waga łącznie około 2 kilogramów w dół (o ile ufać mojej wadze łazienkowej...), co też jest niezłym wynikiem. Niestety, siłownie dalej są zamknięte, więc z pomiaru na Tanicie nici.

# Książki

W lutym skończyłem jedynie jedną książkę - [„Finansową Fortecę"](https://www.goodreads.com/book/show/55289532-finansowa-forteca).

Za to zacząłem dwie inne - [„The Renaissance Soul: Life Design for People with Too Many Passions to Pick Just One"](https://www.goodreads.com/book/show/415595.The_Renaissance_Soul) i [„Rzeczy Ulotne"](https://www.goodreads.com/book/show/38926130-rzeczy-ulotne) Neila Gaimana.

O wszystkich było w podsumowaniach tygodnia, więc chyba nie ma sensu się tutaj powtarzać.

# Podróże

Niestety, pandemia dalej w akcji, a pogoda nie rozpieszczała. Jedynie zimowe wejście na Ślężę, drugi raz w życiu. Mam nadzieję, że w marcu uda się trochę więcej.

# Podsumowanie

Styczeń okazał się całkiem udany. Przede wszystkim pod kątem sportowym i przeczytanych książek. Także ze sprawami dotyczącymi programowania i rozwoju nie jest źle.

Poza tym pchnięte do przodu trochę spraw prywatnych i związanych z mieszkaniem, o których nie piszę na blogu.

Oczywiście, zawsze mogło być lepiej, ale spokojnie, powoli do przodu. Oby tak dalej.
