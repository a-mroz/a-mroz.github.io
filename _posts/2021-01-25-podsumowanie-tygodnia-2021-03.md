---
layout: post
title: "Podsumowanie tygodnia: 18-24 stycznia 2021"
date: 2021-01-25 20:52:00 +0100
tags: [podsumowanie tygodnia, 2021]
---

Żeby ten rok nie skończył się tak, jak poprzedni, gdzie w okolicach Sylwestra zastanawiałem się „kiedy i gdzie ten rok uciekł?!". W tym roku postanowiłem robić cotygodniowe i comiesięczne podsumowania. O tym co się zmieniło w różnych obszarach mojego życia, jak mi idzie z osiąganiem celów i budowaniem nawyków.

Co prawda, blog miał być programistyczny, ale to jest jednak mój blog, więc dlaczego by nie? No i będzie też o rzeczach programistycznych.

# Rozwój

Projekcik [skracacza linków](https://github.com/a-mroz/link-shortener) na ten moment zakończony, w tym tygodniu jedynie dopisałem brakujące testy.
Zamiast tego zabrałem się za [eksperymenty z mikroserwisami](https://github.com/a-mroz/microservices-example). Nie jest to konkretny projekt, raczej piaskownica do zabawy z różnymi technologiami okołomikroserwisowymi. W minionym tygodniu przede wszystkim [Micronaut](https://micronaut.io/), trochę [GraalVM](https://www.graalvm.org/), odrobina [Dockera](https://www.docker.com/) czy [Gradle](https://gradle.org/). W przyszłości przede wszystkim rozwiązania zapewniające niezawodność - kolejki, Circuit Breaker, Rate Limiter itp. Z ciekawych technologii może też [Quarkus](https://quarkus.io/)? Tutaj niespecjalnie mnie cokolwiek ogranicza (poza czasem), więc chcę popróbować różnych rzeczy.

Pasek na [Githubie](https://github.com/a-mroz) jest coraz bardziej zielony, chociaż nie obyło się bez dnia przerwy, przez sprawy rodzinno-towarzyskie.

Na blogu znów nic nowego, poza wpisem podsumowującym tydzień. I nie jestem pewien czy w tym tygodniu dojdzie coś nowego. Jednak wszystkiego naraz nie da się zrobić.

Kontynuacji przygotowań do certyfikacji AWS ciąg dalszy. Korzystam z kursów od Linux Academy. W tym tygodniu tematami były przede wszystkim bazy danych: RDS, Aurora, DynamoDB. I tak jak ostatnio, w sporej części to powtórka, bo temat znam z wcześniejszego kursu, ale było też trochę nowości.

# Sport

W tym tygodniu niestety znów tylko trzy treningi. Temperatury wróciły do takich, przy których można sensownie biegać, ale w ten weekend nie zebrałem się do tego.

Na wadze kolejne drgnięcie w dół, ale do powrotu do formy jeszcze daleko.

# Książki

[„Finansowa Forteca"](https://www.goodreads.com/book/show/55289532-finansowa-forteca) dalej w trakcie. Sporo ciekawych tematów. Już mnie ciągnie do tego, żeby przeorganizować swoje inwestycje, ale muszę doczytać, przeanalizować i podejść do tego na spokojnie.

Skończyłem komiks [Fins de siecle: Falangi czarnego porządku. Polowanie](https://www.goodreads.com/book/show/23484593-fins-de-siecle). Terroryzm i polityka sprawiają, że nie jest to komiks lekki, łatwy i przyjemny. Natomiast pokazuje, że komiksy to nie tylko superbohaterowie. Jestem na tak, mimo że wielkim fanem komiksu nie zostałem.

Zabrałem się też długo odkładany temat podszkolenia się w winach. Zacząłem od książki [Wino. Kurs wiedzy](https://www.goodreads.com/book/show/24992423-wino-kurs-wiedzy) Kevina Zraly'ego. Mam stareńkie wydanie, jeszcze z 2009 roku, ale tematy, które mnie interesują, raczej niewiele od tego czasu się zmieniły. Niektóre kwestie, typu ile wina rocznie wypija się w którym kraju, są już na pewno nieaktualne, ale nie ma to dla mnie większego znaczenia.

Przypominam, że jeśli ktoś ma konto w portalu Goodreads, to tutaj można sprawdzić mój [„Reading Challenge"](https://www.goodreads.com/user_challenges/25743441), w którym średnio zwracam uwagę na liczby, ale takie podsumowanie roku to jednak niezła sprawa.

# Podróże

Nic nowego, jeśli chodzi o podróże. Żadnych wyjazdów, siedzenie w mieście.

# Podsumowanie

Z jednej strony znów tydzień trochę mniej produktywny, niżbym chciał. Z drugiej, sporo odpoczynku i popchnięte do przodu trochę spraw niespecjalnie pasujących na bloga. Ogółem, do przodu.
