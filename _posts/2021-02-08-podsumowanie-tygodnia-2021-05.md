---
layout: post
title: "Podsumowanie tygodnia: 01-07 lutego 2021"
date: 2021-02-08 20:18:00 +0100
tags: [podsumowanie tygodnia, 2021]
---

Żeby ten rok nie skończył się tak, jak poprzedni, gdzie w okolicach Sylwestra zastanawiałem się „kiedy i gdzie ten rok uciekł?!". W tym roku postanowiłem robić cotygodniowe i comiesięczne podsumowania. O tym co się zmieniło w różnych obszarach mojego życia, jak mi idzie z osiąganiem celów i budowaniem nawyków.

Co prawda, blog miał być programistyczny, ale to jest jednak mój blog, więc dlaczego by nie? No i będzie też o rzeczach programistycznych.

# Rozwój

Bieda z nędzą. Złożyły się na to urodziny i okołourodzinowe tematy. I ciężki okres w pracy.

Projekt z Micronautem i [mikroserwisami](https://github.com/a-mroz/microservices-example) w zasadzie nieruszony. Wpis o frameworku Serverless dalej stoi w miejscu.

W pracy czekała na mnie migracja Oracle. Z 19 do 11... A więc raczej uwstecznienie, niż rozwój. To, jak do tego doszło, to zawiła sprawa, ale kosztowało mnie to sporo czasu i nerwów. Chyba największy problem, jaki napotkałem, to brak autogenerowania ID w starszej wersji Oracle - musiałem przerobić wszystko na sekwencje. Ale jeśli szukać pozytywów, to udało się wyczyścić skrypty migracyjne i scalić je, co powinno odrobinę przyspieszyć testy. Musieliśmy też przejść z Flyway na Liquibase, bo okazało się, że Oracle 11 nie jest już wspierane przez Flywaya, w wersji community. Poza tym sporo innych, równie (o ile nie bardziej) męczących tematów.

Na blogu pojawiło się podsumowanie ubiegłego tygodnia i podsumowanie miesiąca - to na plus. Jest jakaś regularność i pierwsze podsumowanie miesiąca. Poza tym były jakieś drobne commity, więc pasek na [Githubie](https://github.com/a-mroz) dalej się (w miarę) zieleni.

Jeśli chodzi o naukę AWS, to jedyne co, to powtórki fiszek (w miarę) na bieżąco. I trochę podszkoliłem się z Kinesis, głównie z prelekcji z re:Invent. W tym tygodniu powinienem dostać z powrotem dostęp do LinuxAcademy/Cloud Guru, więc liczę na to, że uda się wrócić do nauki na bieżąco.

# Sport

W minionym tygodniu średnio, jeśli chodzi o sport. Trzy treningi siłowe, a i to dobrze, że się udało.

Waga stoi w miejscu, o ile nie poszła w górę. W końcu imprezy urodzinowe rządzą się swoimi prawami ;)

# Książki

W poprzednim tygodniu było mniej czasu na czytanie, tak więc [„Finansowa Forteca"](https://www.goodreads.com/book/show/55289532-finansowa-forteca) i [Wino. Kurs wiedzy](https://www.goodreads.com/book/show/24992423-wino-kurs-wiedzy) dalej w trakcie.

Przypominam, że jeśli ktoś ma konto w portalu Goodreads, to tutaj można sprawdzić mój [„Reading Challenge"](https://www.goodreads.com/user_challenges/25743441), w którym średnio zwracam uwagę na liczby, ale takie podsumowanie roku to jednak niezła sprawa.

# Podróże

Żadnych wyjazdów.

# Podsumowanie

W tym tygodniu bardzo słabo. W zasadzie we wszystkich aspektach. Głównie ze względu na urodziny i związane z tym imprezy i okołoimprezowe tematy oraz ciężki okres w pracy. W zasadzie podejrzewałem taki obrót spraw, więc nie deprymuje mnie to za bardzo. Ale teraz trzeba się spiąć i wrócić na wyższe obroty.
