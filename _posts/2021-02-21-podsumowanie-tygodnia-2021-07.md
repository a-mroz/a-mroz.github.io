---
layout: post
title: "Podsumowanie tygodnia: 15-21 lutego 2021"
date: 2021-02-21 19:25:00 +0100
tags: [podsumowanie tygodnia, 2021]
---

Żeby ten rok nie skończył się tak, jak poprzedni, gdzie w okolicach Sylwestra zastanawiałem się „kiedy i gdzie ten rok uciekł?!". W tym roku postanowiłem robić cotygodniowe i comiesięczne podsumowania. O tym co się zmieniło w różnych obszarach mojego życia, jak mi idzie z osiąganiem celów i budowaniem nawyków.

Co prawda, blog miał być programistyczny, ale to jest jednak mój blog, więc dlaczego by nie? No i będzie też o rzeczach programistycznych.

# Rozwój

I znów niespecjalnie. W pracy ze względu na deadline na _feature complete_ praca po godzinach (zwłaszcza zabolał mnie piątek i siedzenie do 22). Tak to już jest jak pracuje się w metodologii "waterscrumfall" i niespecjalnie da się z tym coś zrobić...

Na blogu, poza podsumowaniem tygodnia, dalej bieda. Za to trochę lepiej w projekciku z [Micronautem i mikroserwisami](https://github.com/a-mroz/microservices-example). Ogarnięcie jak skonfigurować tam OpenAPI (nawet znalazłem pewien [problem](https://github.com/micronaut-projects/micronaut-openapi/issues/398)), _service discovery_ przy użyciu [Consula](https://www.consul.io/) i _tracingu_ przy użyciu [Zipkina](https://zipkin.io/) (to do kontynuacji w przyszłym tygodniu). Muszę przyznać, że pomimo problemów, które napotykam w Micronaucie, to jestem nim zachwycony. Może uda się nawet popełnić jakiś wpis na blogu na ten temat?

Jeśli chodzi o naukę AWS, to dalej nie mam dostępu do Linux Academy/Cloud Guru, co zaczyna mnie irytować. Jedyne co, to powtórki fiszek na bieżąco, choć w weekend i to zaniedbałem - potrzebowałem sporo odpoczynku po maratonie w pracy.

# Sport

Przyszła odwilż i z biegówek nic nie wyszło. Ale za to odblokowało inne możliwości - można zacząć ćwiczyć na świeżym powietrzu (zwłaszcza że siłownie dalej zamknięte). W tym tygodniu skorzystałem i zacząłem biegać. Bieganie to może odrobinę na wyrost, bo na obecny moment to raczej walka o życie, ale nie od razu Kraków zbudowano, prawda?

Chociaż na początku tygodnia zapowiadało się słabo, to Suunto pokazuje mi pięć aktywności, chociaż na własny użytek liczę to jako cztery treningi. Dwa siłowe, jeden kalisteniczny i jeden biegowy. Bieg był na siłownię na otwartym powietrzu, później trening kalisteniczny i bieg z powrotem, łącznie 4.5 km.

Dieta dalej tak sobie, chociaż było lepiej niż w ubiegłym tygodniu.

# Książki

Co prawda, na czytanie nie miałem tyle czasu, ile bym chciał, ale udało mi się skończyć czytać [„Finansową Fortecę"](https://www.goodreads.com/book/show/55289532-finansowa-forteca). Książka zwróciła mi uwagę na kilka spraw, o których nie myślałem lub odkładałem na potem. I już zacząłem, bardzo powoli, przeorganizowywać swoje portfele inwestycji i oszczędności.

Zacząłem też czytać [„The Renaissance Soul: Life Design for People with Too Many Passions to Pick Just One"](https://www.goodreads.com/book/show/415595.The_Renaissance_Soul). Liczę na to, że da mi wskazówki, jak ogarnąć się z moimi wieloma pasjami.

[Wino. Kurs wiedzy](https://www.goodreads.com/book/show/24992423-wino-kurs-wiedzy) dalej w trakcie i po prawdzie, to dość dawno do niego nie zaglądałem. Ostatnio jest wiele ważniejszych tematów, a czasu jak zwykle za mało.

Przypominam, że jeśli ktoś ma konto w portalu Goodreads, to tutaj można sprawdzić mój [„Reading Challenge"](https://www.goodreads.com/user_challenges/25743441), w którym średnio zwracam uwagę na liczby, ale takie podsumowanie roku to jednak niezła sprawa.

# Podróże

W tym tygodniu niestety nic z podróżowania. Zamiast tego udało się załatwić kilka domowych spraw.

# Podsumowanie

Średnio udany tydzień, przede wszystkim ze względu na młyn w pracy, który zabrał mi stanowczo za dużo sił. W przyszłym tygodniu to powinno się już uspokoić i może będzie lepiej.

Jestem zadowolony, że ostatecznie udało się sporo poćwiczyć i podszkolić z Micronauta i mikroserwisowych technologii. Książkowo też jest całkiem nieźle.

Martwi mnie przede wszystkim słaby postęp z AWSem. Brak podróży mniej, bo przez pandemię i tak jest z tym raczej słabo.
